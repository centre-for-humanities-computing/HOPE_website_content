# Særligt de unge føler sig alene i corona-krisen
##### Marie Fly Lindholt & Michael Bang Petersen, Institut for Statskundskab, Aarhus Universitet
###### 22. april, 2020

_På trods af at de unge formår at holde kontakten med venner og familie, er det særligt de unge, der føler at de står alene i den nuværende situation med corona-krisen. Desuden angiver kvinder og unge i højere grad end mænd og ældre aldersgrupper, at de føler sig ensomme og stressede. Dette understreger, at selv den digitale generation har behov for fysisk samvær, samt at de unge udgør en gruppe, som er særligt sårbare overfor de potentielle negative psykologiske konsekvenser som corona-krisen kan have._

Med nedlukningen og sociale restriktioner er langt de fleste i Danmark i høj grad påvirket af den nuværende situation. Men hvordan oplever befolkningen det? Formår vi at opretholde kontakten med venner og familie? Og hvilke grupper af befolkningen føler sig særligt alene og ensomme? Vores data viser, at de unge i højere grad end andre aldersgrupper er i kontakt med venner og familie. På trods af dette er det særligt de unge, der føler, at de står alene i den nuværende situation. Desuden er kvinder og unge, de grupper, der føler sig mest ensomme og mest stressede.  

__20-25 procent føler sig alene__  
Siden nedlukningen i Danmark har der været en nogenlunde stabil udvikling i andelen, der føler, at de står alene i den nuværende situation i perioden fra. d. 13. marts til d. 18. april. Konkret fremgår det af figur 1, at 20-25 procent af danskerne har angivet, at de føler, at de står alene. I dagene efter nedlukningen skete der et drastisk fald i andelen, der har været i kontakt med venner og familie. Siden d. 19. marts var tallet stabilt på omkring 24-28 procent indtil påske, hvor der igen ses en stigning i andelen, der har været i kontakt med venner og/eller familie. Dette kan dog potentielt være udtryk for, at flere mennesker i denne periode har slækket på anvisningerne om ikke at mødes i forsamlinger med mere end 10 personer. Ydermere ses det, at der har været en nogenlunde stabil udvikling i, hvor tilfredse befolkningen generelt er med deres liv. Siden d. 26. marts har dette ligget på et stabilt niveau, hvor omkring 85 procent svarer, at de er tilfredse med deres liv som helhed. På trods af at nedlukningen i Danmark i denne periode har stået på i 2-5 uger, har der således ikke været ændringer i danskernes generelle tilfredshed med livet.

***Figur 1. Udviklingen i vaner under isolation***  
![figur 1](https://raw.githubusercontent.com/centre-for-humanities-computing/HOPE_website_content/master/images/loneliness_figur1.png)     
Note: N = 13.156. Figuren viser andelen, der har svaret ”I høj grad” eller ”I nogen grad” til følgende spørgsmål: *”I hvilken grad føler du, at du står alene i den nuværende corona-situation?”* og *”I hvilken grad har du været i kontakt med nære venner og/eller familie, som du ikke bor sammen med, den seneste uge”*. Desuden fremgår andelen der har svaret ”6-10” på en skala fra 0-10 på spørgsmålet *”Når alt tages i betragtning, hvor tilfreds er du så nu med dit liv som helhed?”*.

__De unge er mere i kontakt med venner og familie__  
Af figur 2 fremgår det, at de unge i alderen 18-34 år i højere grad end de andre aldersgrupper angiver, at de den seneste uge har været i kontakt med venner og familie, som de ikke bor sammen med. Konkret angiver 39 procent af de 18-34 årige, at de har været i kontakt med venner og familie. Til sammenligning angiver 30 procent af de 35-55 årige og 27 procent af de 56+ årige, at de har været i kontakt med venner og/eller familie, som de ikke bor sammen med. Det viser ikke overraskende, at det særligt er de unge, der formår at holde kontakten at med venner og familie.

***Figur 2. Andel, der har været i kontakt med venner/familie opdelt på alder***  
![figur 2](https://raw.githubusercontent.com/centre-for-humanities-computing/HOPE_website_content/master/images/loneliness_figur2.png)     
Note: N = 13.156. Figuren viser andelen, der har svaret ”I høj grad” eller ”I nogen grad” til følgende spørgsmål: *”I hvilken grad har du været i kontakt med nære venner og/eller familie, som du ikke bor sammen med, den seneste uge”*. opdelt på alder. De lodrette streger på andelen, viser den statistiske usikkerhed i form af 95 % konfidensintervaller.

__Særligt de unge føler, at de står alene__   
På trods af at de unge er mere i kontakt med venner og familie, er det særligt de unge, der føler at de står alene i den nuværende situation. Af figur 3 fremgår det, at 25 procent af de 18-34 årige angiver, at de føler, at de står alene. For de 35-55 årige er tallet 22 procent, mens 17 procent af folk på 56 år eller derover oplever, at de står alene i den nuværende situation. Dette viser, at selv den digitale generation, som i højest grad har formået at opretholde kontakten med venner og familie, også har brug for fysisk samvær.

***Figur 3. Andel, der føler sig alene opdelt på alder***  
![figur 3](https://raw.githubusercontent.com/centre-for-humanities-computing/HOPE_website_content/master/images/loneliness_figur3.png)     
Note: N = 13.156. Figuren viser andelen, der har svaret ”I høj grad” eller ”I nogen grad” til følgende spørgsmål: *”I hvilken grad føler du, at du står alene i den nuværende corona-situation?”* opdelt på alder. De lodrette streger på andelen, viser den statistiske usikkerhed i form af 95 % konfidensintervaller.

__Kvinder føler sig mere ensomme og stressede end mænd__  
Kvinder føler sig i højere grad ensomme og stressede end mænd. Som det fremgår af figur 4, føler 24 procent af kvinder sig ensomme. Til sammenligning er dette tal 17 procent blandt mændene. Ligeledes føler kvinder sig i højere grad stressede end mænd. Konkret angiver 28 procent af kvinderne at de føler sig stressede, mens dette gælder for 19 procent af mændene. 

***Figur 4. Andel, der føler sig ensom/stresset opdelt på køn***  
![figur 4](https://raw.githubusercontent.com/centre-for-humanities-computing/HOPE_website_content/master/images/loneliness_figur4.png)     
Note: N = 1.674. Figuren viser andelen, der har svaret ”Helt enig” eller ”Delvis enig” til følgende udsagn: *”Jeg føler mig ensom”* og *”Jeg føler mig stresset”* opdelt på køn. De lodrette streger på andelen, viser den statistiske usikkerhed i form af 95 % konfidensintervaller.

__Unge er de mest ensomme og stressede__  
De unge føler sig i højere grad ensomme og stressede sammenlignet med de ældre aldersgrupper i befolkningen. Dette fremgår af figur 5, hvor det det ses, at 29 procent af de 18-34 årige føler sig ensomme. Blandt de 35-55 årige er dette tal 16 procent, mens 19 procent af personer på 56+ føler sig ensomme. Der er således en markant større andel af de unge, der føler sig ensomme sammenlignet med de ældre aldersgrupper. Ligeledes føler de unge sig i højere grad stressede end de ældre aldersgrupper. Konkret angiver hele 38 procent af de 18-34 årige, at de føler sig stressede. Til sammenligning er dette tal 25 procent blandt de 35-55 årige og 12 procent blandt personer på 56+ år. Disse resultater understreger behovet for et øget fokus på unges mentale helbred.

***Figur 5. Andel, der føler sig ensom/stresset opdelt på alder***   
![figur 5](https://raw.githubusercontent.com/centre-for-humanities-computing/HOPE_website_content/master/images/loneliness_figur5.png)     
Note: N = 1.674. Figuren viser andelen, der har svaret ”Helt enig” eller ”Delvis enig” til følgende: *”Jeg føler mig ensom”* og *”Jeg føler mig stresset”* opdelt på alder. De lodrette streger på andelen, viser den statistiske usikkerhed i form af 95 % konfidensintervaller.

Samlet set viser resultaterne, at det særligt er de unge, der føler at de står alene i den nuværende situation. Det er særligt iøjnefaldende, idet de unge også er den gruppe, som også er mest i kontakt med venner og familie. Dette viser, at den digitale generation også har behov for fysisk samvær. Desuden viser resultaterne, at kvinder og unge i højere grad føler sig ensomme og stressede sammenlignet med mænd og ældre aldersgrupper. Den mest markante forskel findes for de unge, hvor hele 29 procent føler sig ensomme og 38 procent føler sig stressede. Dette resultat skal ikke tolkes som en konsekvens af corona-krisen, men understreger, at de unge udgør en gruppe, som er særligt sårbare overfor de potentielle negative psykologiske konsekvenser som krisen kan have. Unges mentale helbred bør således være et særligt fokusområde for myndighederne.

__Hvordan gjorde vi?__  
Vores analyser ovenfor bygger på daglige spørgeskemaundersøgelser, blandt et udsnit af danskere, som Epinion via deres webpanel har foretaget for os. For spørgsmålene vedrørende kontakt med venner/familie, hvorvidt man føler at man står alene samt tilfredshed mit livet, er data indsamlet i perioden 13. marts til 18. april (N = 13.156). For spørgsmål vedrørende ensomhed og stress er data indsamlet i perioden 9. april til 18. april (N = 1.674). For at matche den bredere danske befolkning vægtes andelene på baggrund af en række demografiske variable (geografi, uddannelse, alder, boligtype, størrelse på husholdning, og ideologisk tilhørsforhold). På den måde er det muligt at generalisere til den bredere danske befolkning. Dataindsamlingen er finansieret af Carlsbergfondet.
