# Danmark og Sverige fører forskellige strategier i bekæmpelsen af coronavirus – men hvilken betydning har det for befolkningens adfærd?
##### Marie Fly Lindholt & Michael Bang Petersen, Institut for Statskundskab, Aarhus Universitet
###### 15. april, 2020

*Ikke overraskende tager danskerne flere forholdsregler og har i højere grad ændret adfærd sammenlignet med svenskerne. Men på trods af en mere lempelig håndtering i Sverige, føler svenskerne sig i højere grad alene end danskerne. Desuden er danskerne mere optimistiske og mener i højere grad end svenskerne, at regeringen fører den nødvendige politik for at håndtere coronakrisen.*

Regeringerne i Danmark og Sverige har forfulgt vidt forskellige strategier i forsøget på at bekæmpe coronavirus. I Danmark blev offentligt ansatte sendt hjem, mens de fortsat gik på arbejde i Sverige. I Danmark har skoler og daginstitutioner været lukket indtil d. 13. april, mens de hele tiden har været åbne i Sverige. I Danmark skal vi undgå forsamlinger over 10 personer, mens svenskerne ikke må samles mere end 50 personer. Men hvordan agerer den danske og svenske befolkning under disse forskellige omstændigheder? Og hvordan oplever vi disse vidt forskellige måder at håndtere coronakrisen på?

__Danskerne har i højere grad ændret adfærd end svenskerne__  
En naturlig konsekvens af Danmarks og Sveriges forskellige håndteringer af coronakrisen er, at en større andel af den danske befolkning har ændret adfærd, sammenlignet med den svenske befolkning. Af figur 1 fremgår det, 68 procent af danskerne angiver, at de i høj grad har ændret adfærd for at undgå at sprede smitte. Tilsvarende gælder dette kun for 50 procent af svenskerne. For begge lande er det især de 18-34 årige, som i mindre grad har ændret adfærd.

***Figur 1. Andel, der i høj grad har ændret adfærd***    
![figur1](https://raw.githubusercontent.com/centre-for-humanities-computing/HOPE_website_content/master/images/danmarkSverige_figur1.png)  
Note: N = 14.883. Figuren viser andelen, der har svaret ”I høj grad” til følgende spørgsmål: *”I hvilken grad føler du, at den nuværende situation med corona-virussen har fået dig til at ændre adfærd for at undgå at sprede smitte?”*. De lodrette streger på andelen, viser den statistiske usikkerhed i form af 95 % konfidensintervaller.


__Svenskerne føler sig i højere grad alene end danskerne__  
På trods af at svenskerne ikke har oplevet lige så stramme sociale restriktioner, er der en større andel af svenskere, der føler sig alene, sammenlignet med danskere. Af figur 2 fremgår det, at 22 procent af danskerne føler sig alene, mens dette gælder for hele 30 procent af svenskerne. Denne forskel er umiddelbart overraskende, idet svenskerne fortsat kan samles op til 50 personer. Forskellen kan imidlertid være udtryk for, at de svenske myndigheders håndtering af coronakrisen i højere grad efterlader byrden hos det enkelte individ, hvilket kan medføre en følelse af at, man står alene i den nuværende situation. 

***Figur 2. Andel, der føler sig alene***   
![figur2](https://raw.githubusercontent.com/centre-for-humanities-computing/HOPE_website_content/master/images/danmarkSverige_figur2.png)   
Note: N = 14.883. Figuren viser andelen, der har svaret ”I høj grad” eller ”I nogen grad” til følgende spørgsmål: *”I hvilken grad føler du, at du står alene i den nuværende corona-situation?”*. De lodrette streger på andelen, viser den statistiske usikkerhed i form af 95 % konfidensintervaller.


__Danskerne er mere optimistiske end svenskerne__  
En væsentlig faktor for at befolkningen ændrer adfærd under en epidemi er, at man er optimistisk nok til at føle, at ens handlinger gør en forskel. Også her identificeres en markant forskel mellem den danske og svenske befolkning. Af figur 3 fremgår det, at hele 83 procent af den danske befolkning føler, at de er optimistiske i forhold til, at vi inden for den nærmeste fremtid kan få kontrol over coronavirussen. Til sammenligning er dette tal kun 68 procent for den svenske befolkning. Denne forskel i optimisme hænger potentielt sammen med de to landes forskellige strategier. Hvor ansvaret i Sverige i højere grad hviler på det enkelte individ, er det sandsynligt, at det medfører mindre optimisme, fordi en bekæmpelse af epidemien i så fald stiller endnu større krav til, at alle andre individer påtager sig samme ansvar.

***Figur 3. Andel, der er optimistisk***  
![figur3](https://raw.githubusercontent.com/centre-for-humanities-computing/HOPE_website_content/master/images/danmarkSverige_figur3.png)     
Note: N = 14.883. Figuren viser andelen, der har svaret *”I høj grad” eller ”I nogen grad” til følgende spørgsmål: ”I hvilken grad er du optimistisk i forhold til, at Danmark/Sverige inden for den nærmeste fremtid kan få kontrol over corona-virussen?”*. De lodrette streger på andelen, viser den statistiske usikkerhed i form af 95 % konfidensintervaller.


__Danskerne bakker i højere grad op om regeringens håndtering af coronakrisen__  
Selvom der oftest ses en stor opbakning til regeringer i krisetider, er der en markant forskel i opbakningen til, at regeringen fører den nødvendige politik på tværs af de to lande. Af figur 4 fremgår det, at hele 67 procent af danskerne er helt eller delvist enige i, at regeringen fører den nødvendige politik for at håndtere coronakrisen. Til sammenligning gælder dette kun for 45 procent af svenskerne. Dette indikerer, at den svenske befolkning faktisk ville foretrække strammere restriktioner i regeringens håndtering af coronakrisen. 

***Figur 4. Andel, der mener, at regeringen fører den nødvendige politik***   
![figur4](https://raw.githubusercontent.com/centre-for-humanities-computing/HOPE_website_content/master/images/danmarkSverige_figur4.png)    
Note: N = 14.883. Figuren viser andelen, der har svaret *”Helt enig” eller ”Delvis enig” til følgende udsagn: ”Regeringen fører den nødvendige politik for at håndtere corona-virussen”*. De lodrette streger på andelen, viser den statistiske usikkerhed i form af 95 % konfidensintervaller.


Samlet set viser resultaterne, at den danske og svenske regerings forskellige strategier i bekæmpelsen af coronakrisen ikke blot har medført forskellig adfærd i de to lande – men også forskellige psykologiske reaktioner i de to landes befolkninger. Svenskerne føler sig således i højere grad alene end danskerne. Desuden føler danskerne sig mere optimistiske og mener i højere grad end svenskerne, at deres regering fører den nødvendige politik for at håndtere coronakrisen.

__Hvordan gjorde vi?__  
Vores analyser ovenfor bygger på daglige spørgeskemaundersøgelser, blandt et udsnit af danskere og svenskere, som Epinion via deres webpanel har foretaget for os. Data er indsamlet i perioden 13. marts til 7. april. N = 11.485 i Danmark og N =3.398 i Sverige. For at matche den bredere danske og svenske befolkning vægtes andelene på baggrund af en række demografiske variable (geografi, uddannelse, alder, boligtype, størrelse på husholdning, og ideologisk tilhørsforhold). På den måde er det muligt at generalisere til den bredere danske og svenske befolkning. Dataindsamlingen er finansieret af Carlsbergfondet.

