# Corona-Krisen i Denmark

## Hvad er status på udviklingen i corona-situationen?
###### *Frederik Juhl Jørgensen, Alexander Bor & Michael Bang Petersen*  
###### *March 24 2020*

### Tracking af covid-19 symptomer, danskernes adfærd, vaner og oplevelser 

#### Udvikling i Covid-19 Symptomer
Figur 1 nedenfor viser udviklingen fra d. 18/3-22/3 i andelen af folk, der selv rapporterer nytilkomne tegn på Covid-19 symptomer. For hver dag giver figuren således et øjebliksbillede på, hvor mange mennesker i befolkningen udviser symptomer på Covid-19 smitte. Figuren viser en stabil udvikling henover den pågældende periode. Hovedpine- og hostesymptomer ligger relativt høj på mellem 24,5-29,5 procent for hovedpine og 23,0-26,5 procent for hoste. Ondt i halsen og muskelømhedssymptomer følger ligeledes en stabil udvikling, men ligger lidt lavere. Mellem 13,0-17,2 procent for ondt i halsen og 12,0-14,1 procent for muskelømhed. Endeligt ligger udviklingerne i feber- og åndenødssymptomer lavest med henholdsvis et spænd på 3,8-6,0 procent for feber og 3,6-5,0 procent for åndenød. I sig selv giver udviklingerne i symptomer ikke et håndfast estimat for hvor mange Covid-19 smittede individer vi totalt ser i Danmark, men de giver en god indikation af hvorvidt udviklingen i Covid-19 smittede forløber som en relativt rolig proces eller hvorvidt vi ser en eksponentiel udvikling, som vi frygter, fordi det vil overlaste sundhedssystemet. For nuværende indikerer tallene ikke, at der skulle være tale om en eksponentiel smittespredningsproces. Hvis dette var tilfældet ville vi således forvente nogle mere konsistente og mere markante stigninger i symptomer henover perioden. 

![Figur 1](https://raw.githubusercontent.com/centre-for-humanities-computing/HOPE_website_content/master/images/coronaKrisenIDK_figur1.png)
*Figur 1. Udvikling i andelen af folk med nytilkomne Covid-19 symptomer*

#### Udvikling i vaner under isolation
Figur 2 illustrerer udvikling i folks vaner under myndighedernes anbefalede isolation i perioden d. 13/3-22/3. Konkret angiver målingerne andelen af folk, der i løbet af den seneste uge i høj eller nogen grad (1) har været i kontakt med nære venner og/eller familie, som de ikke bor sammen med, (2) føler at de har spist sundt, (3) følerat de har fået tilstrækkelig motion samt (4) føler at de står alene i den nuværende corona-situation.
    Figuren viser relativt stabile udviklinger i andelen der føler de spiser sundt og har fået nok motion i løbet af den forgangne uge. Modsat ser vi et markant fald i andelen der har været i kontakt med nære venner/familie. Andelen med kontakt falder således 52 procent til omkring det halve, nemlig 26 procent. Dette fald modsvares af en ligeledes relativt markant stigning, i andelen der føler sig alene, fra omkring 16 procent til cirka 26 procent. Det er klart, at det kan være svært at undgå disse udviklinger, idet det i sagens natur indebærer konsekvenser at følge myndighedernes anvisninger omkring isolation. Man bør imidlertid være opmærksomme på disse tal, da vi ved at det potentielt medfører negative konsekvenser for folks mentale sundhed. 

![Figur 2](https://raw.githubusercontent.com/centre-for-humanities-computing/HOPE_website_content/master/images/coronaKrisenIDK_figur2.png)
*Figur 2. Udviklingen i vaner under den nuværende isolation*

#### Udvikling i compliance 
Figur 3 viser udviklingen i hvorvidt folk handler i overensstemmelse med myndighedernes anbefalinger i forholdt til at forebygge smittespredning i samfundet. Den tykke sorte linje udtrykker udviklingen i ét overordnet ”compliance indeks”, der samler alle anbefalingerne i et overordnet mål. 
    Generelt fremgår det af figuren, at danskerne udviser en høj grad af overensstemmelse med myndighedernes anvisninger. Således er udgangspunkt for det overordnede mål compliance indeks d. 13/3 et niveau på omkring 85 procent, som udviser en adfærd der er i overensstemmelse med myndighedernes anvisninger. Denne adfærd stiger henover perioden til cirka 94 procent. Særligt ses en markant stigning i andelen, der undgår forsamlinger på mere en 10 mennesker. Her er der en stigning fra cirka 62 procent til omkring 92 procent, der overholder anbefalingen. 

![Figur 3](https://raw.githubusercontent.com/centre-for-humanities-computing/HOPE_website_content/master/images/coronaKrisenIDK_figur3.png)
*Figur 3. Udviklingen i compliant adfærd*

#### Optimisme og Frygt 
Figur 4 viser udvikling henover perioden d. 13/3-22/3 i andelen af befolkningen, der henholdsvis frygter konsekvenserne af den nuværende situation med corona-virussen og er optimistisk i forhold til at Danmark indenfor den nærmeste fremtid kan få kontrol over corona-virussen. Her ser vi en interessant udvikling, hvor folk frem til den 19-03 generelt både bliver mere optimistiske omkring, men samtidig også begynder at frygte konsekvenser mere. Fra den 19-03 ser vi en separation mellem de udviklinger, hvor optimismen begynder at falde fra et niveau omkring 87 procent ned til et niveau omkring 79 procent. Derimod ser vi en forsat stigning til et niveau omkring 86 procent, der frygter, hvilke konsekvenser corona-virussen medbringer. 

![Figur 4](https://raw.githubusercontent.com/centre-for-humanities-computing/HOPE_website_content/master/images/coronaKrisenIDK_figur4.png)
*Figur 4. Udvikling i frygt og optimisme*

#### Hvordan gjorde vi?
Vores analyser ovenfor bygger på daglige spørgeskemaundersøgelser, blandt et udsnit af danskerne (cirka 500 per dag), som Epinion via deres webpanel har foretaget for os. For hver dag har vi udregnet andelen i vores stikprøve, der udviser tegn på et specifikt symptom, udviser en bestemt adfærd eller udtrykker en bestemt holdning. For at matche den bredere danske befolkningen vægtes disse andele på baggrund række demografiske variable (geografi, uddannelse, alder, boligtype, størrelse på husholdning, og ideologisk tilhørsforhold). På den måde er det muligt at tracke de forskellige udviklinger over tid og generalisere disse til den bredere danske befolkning.
